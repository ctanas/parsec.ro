+++
title = "Epsilon"
author = ["Claudiu"]
draft = false
+++

Epsilon este racheta japoneză cu combustibil solid, succesoarea rachetei M-V (acum retrasă din uz) și alternativa la familia de rachete H-II.

În funcție de necesități, Epsilon poate avea 3 sau 4 trepte (a 4-a treaptă fiind propulsată de un motor cu combustibil lichid) și a fost până acum folosită în două variante: primul zbor al rachetei a folosit o treaptă secundară M-34c și o a treia treaptă KM-Vb, care în zborurile ulterioare (Epsilon-2) au fost înlocuite cu M-35, respectiv KM-V2c. Prima treaptă a rachetei, SRB-A3, este boosterul care ajută rachetele H-IIA și H-IIB în prima fază a zborului, iar treptele 2 și 3 sunt moștenite de la M-V.

Epsilon poate urca până la 1200 kg pe orbită terestră joasă (250x500 km) și 450 kg pe orbită heliosincronă (500 km)[^fn:1]. Prima treaptă arde pentru 116 secunde, a doua (M-35) arde timp de 140 secunde iar a treia treaptă (KM-V2c) timp de 90 secunde. A patra treaptă, denumită _Compact Liquid Propulsion System_ --CLPS (opțională), folosește un motor cu hidrazină care poate funcționa cel mult 1100 secunde. Racheta are 24.4 metri înălțime, un diametru de 2.5 metri și o masă de 91 tone.

Lansările Epsilon au loc de la centrul spațial Uchinoura, folosit pentru fostele rachete M-V și zboruri suborbitale.

În anii următori, JAXA ar putea folosi racheta Epsilon pentru a trimite o sondă pe orbita Lunii și un mic lander pe suprafața acesteia[^fn:2].

Epsilon-S va reprezenta un upgrade substabțial al rachetei, cu modificări ale treptelor 1 și 3, dar și ale conului protector sau ale softului de la bord, pentru a armoniza integrarea cu viitoarea rachetă H3. Astfel, prima treaptă Epsilon-S va fi chiar boosterul auxialiar cu combustibil solid folosit și pentru racheta H3, denumit SRB-3, iar a treia treaptă va avea o cantitate dublă de combustibil față de versiunea precedentă Epsilon-2[^fn:3]. Prima lansare Epsilon-S este programată pentru 2023, când racheta va lansa satelitul Vietnamez LOTUSat-1[^fn:4]. Epsilon-S va putea lansa 600 de kilograme la maximum 700 km (orbită heliosincronă) sau 1400 kg la 500 km altitudine.

<div class="table-caption">
  <span class="table-number">Tabel 1</span>:
  Lista lansărilor rachetei Epsilon
</div>

| Dată       | Configurație | Satelit  | Masa   | Orbita | Rezultat |
|------------|--------------|----------|--------|--------|----------|
| 14.09.2013 | Epsilon-1    | EXCEED   | 340 kg | LEO    | Succes   |
| 20.12.2016 | Epsilon-2    | ERG      | 350 kg | LEO    | Succes   |
| 17.01.2018 | Epsilon-2    | ASNARO-2 | 570 kg | SSO    | Succes   |
| 18.01.2019 | Epsilon-2    | RAPIS-1  | 200 kg | SSO    | Succes   |

[^fn:1]: <https://global.jaxa.jp/projects/rockets/epsilon>
[^fn:2]: <https://english.kyodonews.net/news/2020/04/5065353da362-japan-eyes-sending-micro-lunar-probe-on-solid-fuel-rocket-in-2020s.html>
[^fn:3]: <https://www.jaxa.jp/press/2020/06/20200612-1-2%5Fj.html>
[^fn:4]: <http://parabolicarc.com/2020/06/14/jaxa-to-launch-vietnamese-satellite-on-upgraded-epsilon-s-launcher/>