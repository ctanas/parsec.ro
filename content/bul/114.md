+++
title = "Buletin Cosmic nr. 114"
author = ["Claudiu"]
date = 2021-05-07
tags = ["cz4c", "yaogan", "parker", "dragon", "starlink", "starship", "starliner"]
draft = false
+++

Vineri dimineața, la ora 11:27, de la centrul spațial Jiuquan, China a lansat un satelit militar, Yaogan-34[^fn:1], folosind o rachetă Changzheng-4C. Observațiile efectuate de satelit vor fi utile și pentru sectorul civil, în special pentru dezvoltarea proiectului _Belt and Road_. A fost prima lansare de la Jiuquan a unei rachete Changzheng-4C cu un con protector upgradat (diametru de 4 metri), astfel de lansări având de obicei loc până acum de la centrul spațial Taiyuan. Satelitul a ajuns pe o orbită terestră joasă, cu înclinație de 63 de grade (specifică sateliților Yaogan).

---

După ce NASA a suspendat contractul cu SpaceX privind realizarea unui lander lunar derivat din Starship, SpaceX a reușit să efectueze un zbor al Starship SN15, prototip care s-a întors cu bine, pentru prima dată, înapoi la sol. Zborul a avut loc în 6 mai 2021 și Elon Musk a declarat că s-ar putea ca acest vehicul să mai efectueze încă un astfel de test, în perioada următoare.

{{< figure src="/img/starshipsn15.jpg" caption="Imaginea 1: Starship SN15 intactă, după aterizare. Sursă: [Trevor Mahlmann](https://twitter.com/TrevorMahlmann/status/1390480401957892099)." >}}

---

După un survol al planetei Venus în 20 februarie, pentru o ajustare a orbitei, sonda Parker s-a apropiat în 29 aprilie până la 10.4 milioane de kilometri de Soare, cu o viteză de 532000 km/h[^fn:2]. A fost al 8-lea periheliu pentru Parker din cele 24 programate pentru studierea astrului din centrul sistemului nostru solar. Sonda a stabilit noi recorduri pentru viteză și pentru distanță minimă față de Soare.

---

Shannon Walker, Victor Glover, Mike Hopkins și Soichi Noguchi au revenit sâmbătă cu bine pe Pământ, după 167 de zile petrecute în spațiu[^fn:3]. Decuplarea capsulei Dragon "Resilience" de Stația Spațială Internațională a avut loc în noaptea de vineri spre sâmbătă și amerizarea 6 ore mai târziu, în Golful Mexic. A fost prima amerizare a unei capsule pe timp de noapte, după misiunea Apollo 8 din 1967. În acest moment, la bordul Stației Spațiale Internaționale se află 7 astronauți, alte două echipaje fiind programate pentru lansare abia în luna octombrie.

---

SpaceX a lansat cu succes o nouă misiune Starlink: treapta primară 1049 a urcat pe orbită alți 60 de sateliți, fiind pentru a noua oară recueprată cu succes. Este cea mai veche treaptă primară Falcon 9 folosită și a doua treaptă care are 9 zboruri. Lansarea a avut loc de pe rampa LC-39A de la Kennedy Space Center, în 4 mai 2021, la ora 22:01.

---

Trei sateliți secreți Yaogan-30 au fost lansați joi, 6 mai 2021, la ora 21:11, de la centrul spațial Xichang. Pentru această lansare a fost folosită o rachetă Changzheng-2C, cea mai veche rachetă chineză aflată în uz. A fost a 13-a lansarea din China, din cele peste 40 planificate pentru acest an[^fn:4].

---

Starliner este pregătită pentru zbor. Capsula Boeing a efectuat toate testele suplimentare solicitate de NASA în urma misiunii ratate din decembrie 2019 și o nouă lansare este programată pentru 30 iulie, ora 21:53 EEST (ora României)[^fn:5]. Pentru această misiune (Boe-OFT2) Boeing va folosi o a treia capsulă Starliner, alta decât capsula "Calypso" folosită în 2019 (prima capsulă a fost folosită într-un test în 2019, ce a constat într-o simulare a anulării unei lansări). United Launch Alliance pregătește o rachetă Atlas V pentru această lansare, într-o configurație mai puțin obișnuită: N22, adică fără con protector deasupra primei trepte, două motoare pentru treapta superioară Centaur și 2 boostere cu combustibil solid atașate primei trepte.

---

În 20 iulie, vehiculul New Shepard va lansa 6 astronauți în spațiu, într-un zbor suborbital. Dintre aceștia, cinci sunt angajați ai Blue Origin și unul va fi câștigător al unei licitații publice, organizate pe site-ul Blue Origin, cu scop caritabil (ofertele de peste $50000 trebuie însoțite de un avans de $10000 —și să nu vă imaginați că aveți șanse de câștig cu oferte mai mici). Sunt câteva criterii pe care trebuie să le îndepliniți, pe lângă bani: să aveți cel puțin 18 ani, să puteți urca 7 etaje în 90 de secunde, înălțime 152-193 cm și greutate 50-100 kilograme.

[^fn:1]: <http://www.xinhuanet.com/english/2021-04/30/c%5F139917151.htm>
[^fn:2]: <https://blogs.nasa.gov/parkersolarprobe/2021/05/03/successful-eighth-solar-flyby-for-parker-solar-probe/>
[^fn:3]: <https://www.nasa.gov/press-release/crew-1-astronauts-safely-splash-down-after-space-station-mission>
[^fn:4]: <https://mp.weixin.qq.com/s/yVnJNlkwsAqq-5ehAEXyHQ>
[^fn:5]: <https://starlinerupdates.com/boeing-and-nasa-update-launch-target-for-next-starliner-test-flight>