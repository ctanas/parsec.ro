+++
title = "Buletin Cosmic nr. 04"
author = ["Claudiu"]
date = 2016-02-08
tags = ["orion", "eva42", "juno", "yutu", "change3", "atlasv"]
draft = false
+++

Capsula Orion, programată să zboare în misiunea inaugurală SLS din a doua jumătate a anului 2018, a ajuns la Kennedy Space Center în Florida. Prima capsulă Orion a fost lansată în 5 decembrie 2014, folosind o rachetă Delta IV Heavy și, după două orbite în jurul Pământului, a încheiat cu succes misiunea test a noului vehicul care urmează să transporte oameni în spațiu (Orion Exploration Flight Test-1, EFT-1). Exploration Mission 1 (EM-1) urmează să folosească o variantă preliminară a sistemului SLS (Block 1) pentru a transporta capsula Orion într-un zbor circumlunar, similar cu traiectoriile misiunilor Apollo 8 și Apollo 13, pentru a testa mult mai în amănunt capsula. Orion este singurul proiect care a supraviețuit din fostul program Constellation, în care NASA își propunea să revină pe Lună. Proiectul a fost considerat ulterior nesustenabil, dar capsula Orion a fost păstrată pentru a fi folosită ca barcă de salvare pentru Stația Spațială Internațională, unde în prezent acest rol îl joacă capsulele rusești Soyuz. Nici noul program, Journey To Mars nu dă semne că ar rezista unei noi schimbări în administrația americană. Viitorul misiunilor NASA este destul de incert, mai ales după retragerea Stației Spațiale Internaționale.

---

Miercuri, Iuri Malenchenko and Sergei Volkov au efectuat cu succes a 42-a activitate extravehiculară, ieșind în afara Stației Spațiale Internaționale pentru a recupera câteva experimente desfășurate dincolo de modulele presurizate. A fost a 193-a ieșire în afara SSI (totalizând un număr de 1204 ore și 48 de minute), a 6-a pentru Malenchenko și a 4-a pentru Volkov. Cu ocazia aniversării Zilei Victoriei în Rusia, cei doi au lansat pe orbită un flash drive ce conținea mesaje cu ocazia acestei zile.

---

Tot miercuri, Luxemburg a prezentat o inițiativă guvernamentală în domeniul spațial, direcționată spre explorarea resurselor naturale din asteroizi, pentru a sprijini companiile europene din domeniu și pentru a limita exodul acestora spre Statele Unite a celor interesați de acest domeniu. Mai multe detalii puteți afla de pe site-ul oficial al acestei inițiative, [www.SpaceResources.lu](http://www.spaceresources.lu).

---

Joi, sonda Juno, aflată în drum spre Jupiter, a efectuat o mică manevră de corecție a traiectoriei de zbor, pentru a fi sigură că este pe drumul cel bun. La începutul lui iulie, gravitația lui Jupiter va captura proba, care se va înscrie pe o orbită polară în jurul planetei.

---

Imaginile de înaltă rezoluție, capturate de Chang'e E 3 și Yutu, făcute publice recent de Agenția Spațială din China (20 ianuarie 2016), sunt găzduite și de site-ul The Planetary Society. Au fost grupate în două colecții: [imaginile obținute de camera roverului Yutu](http://planetary.s3.amazonaws.com/data/change3/pcam.html) și [cele capturate de camera platformei staționare Chang'E 3](http://planetary.s3.amazonaws.com/data/change3/tcam.html). Colecția întreagă (35 GB de date brute), în format PDS, [este disponibilă și ea](http://moon.bao.ac.cn/ceweb/datasrv/datadesclevel.jsp), dar dacă nu vă descurcați cu limba chineză, puteți încerca [un ghid al acestei colecții](http://www.planetary.org/blogs/guest-blogs/2016/01221450-china-invites-public-on-board.html), creat tot de The Planetary Society.

---

Atlas V a început cum nu se poate mai bine aglomeratul an 2016 pentru United Launch Alliance cu o splendidă lansare vineri, în care a fost transportat pe orbită ultimul satelit GPS de a doua generație. Urmează în curând seria de lansări dedicate sateliților GPS de a treia generație. Dar despre Atlas V și United Launch Alliance voi vorbi mai multe în câteva zile.

---

Edgar Mitchell, unul dintre cei 12 oameni care au pășit pe Lună, a murit vineri. Avea 85 de ani. Au mai rămas doar 7 persoane în viața pe acest Pământ care au pășit pe o altă lume și s-au întors să ne povestească despre aventura lor. Apollo 14 devine astfel prima misiune Apollo din care nu mai avem în viață nici unul dintre cei trei membri: Alan Shepard a murit în 1998, iar Stuart Roosa în 1994.

---

În noaptea de vineri spre sâmbătă am avut parte de două lansări, la distanță de câteva minute între ele: o rachetă Soyuz a lansat un satelit GLONASS-M, pentru a consolida constelația de geolocalizare rusească, dar și o lansare din... Coreea de Nord.