+++
title = "Buletin Cosmic nr. 93"
author = ["Claudiu"]
date = 2020-10-22
tags = ["soyuz", "ms16", "iss", "bennu", "spacex", "starlink"]
draft = false
+++

Joi dimineața, capsula **Soyuz MS-16**, avându-i la bord pe Ivan Wagner, Anatoly Ivanishin și Chris Cassidy, [s-a întors pe Pământ](https://www.nasa.gov/press-release/nasa-astronaut-chris-cassidy-crewmates-land-safely-back-on-earth), aducându-i pe cei trei astronauți acasă, după 196 de zile petrecute pe orbită. Pe Stația Spațială Internațională au rămas Sergei Ryzhikov, Sergei Kud-Sverchkov și Kathy Rubins, iar alți patru astronauți, trei americani și un japonez, vor ajunge pe orbită la mijlocul lunii noiembrie, în prima misiune operațională a noii capsule Dragon-2, lansată de o rachetă Falcon-9.

Înainte de plecare însă, echipajul a lăsat **Stația Spațială Internațională** într-o [stare bună](https://tass.ru/kosmos/9760699?): scurgerea de aer din interiorul stației, care a fost identificată anul trecut, dar care a devenit mult mai pronunțată în ultima perioadă, a fost oprită, după ce a fost identificată zona prin care aerul părăsea stația spațială, iar generatorul de oxigen din modulul Zvezda a fost și el reparat, după câteva zile în care a fost inactiv. Aceste defecțiuni sunt frecvente la bord, dar sistemele redundante asigură siguranța echipajului în aceste situații.

---

În noaptea de miercuri spre joi, sonda americană **OSIRIS-REx** [a atins suprafața asteroidului](https://www.nasa.gov/feature/goddard/2020/osiris-rex-tags-surface-of-asteroid-bennu/) **Bennu**. Nu știm deocamdată câte grame de sol a adunat sonda de pe asteroidul aflat la 321 de milioane de km de Pământ, dar rezervele de combustibil îi mai permit încă alte două tentative de prelevare, dacă se constantă că sunt colectate mai puțin de 60 de grame de sol. Se pare că operațiunea de eșantionare a fost una reușită, din estimările inginerilor NASA. Din materialul colectat, 4% va fi trimis agenției spațiale canadiene și 0.5% agenției spațiale japoneze. Sonda a fost lansată în 2016 și în 2023 urmează să aducă pe Pământ probele colectate. Între timp, au mai rămas [45 de zile](https://twitter.com/haya2e%5Fjaxa/status/1319239061177970688) până când sonda japoneză Hayabusa2 va survola planeta noastră și se va despărți de capsula ce conține eșantioane din asteroidul Ryugu, investigat între iunie 2018 și noiembrie 2019.

{{< figure src="/img/osirisrex.gif" caption="Imaginea 1: Momentul în care sonda OSIRIS-REx atinge suprafața asteroidului Bennu, aflat la peste 321 milioane km de Pământ (sursa foto: [NASA](https://www.nasa.gov/feature/goddard/2020/osiris-rex-tags-surface-of-asteroid-bennu/))." >}}

---

Duminică, 18 octombrie, **SpaceX** [a lansat alți 80 de sateliți pe orbită](https://www.spacex.com/updates/starlink-mission-10-18-2020/index.html), folosind, ca de obicei, o rachetă Falcon-9. A fost al 6-lea zbor pentru treapta primară B1051 iar cele două jumătăți ale conului care protejează sateliții până la ieșirea din atmosferă, au mai fost folosite de două ori până acum. Aceste jumătăți costă aproximativ 6 milioane de dolari, astfel încât recuperarea lor reduce semnificativ costurile lansării rachetei Falcon 9. Acestea au fost recuperate și cu această ocazie, însă unul dintre vasele folosite pentru această manevră a fost ușor avariat duminică, după ce plasa care a prins una dintre jumătăți s-a rupt.

Până în prezent, au fost lansați [835 de sateliți Starlink](https://planet4589.org/space/stats/megacon/starbad.html), din care probabil 761 sunt funcționali: 52 au fost deorbitați, 2 au reintrat necontrolat în atmosferă și 20 sunt în continuare pe orbită dar nu par să fie funcționali.

---

În 2020 au avut loc până astăzi 81 de tentative de lansări orbitale, din care 8 eșecuri (4 pentru China, 3, pentru SUA și 1 pentru Iran). Cu 27 de lansări, Statele Unite conduc clasamentul lansărilor, iar China se află pe un apropiat loc 2, cu doar 26 de lansări. Pe locul trei, însă la mare distanță, se află Rusia, cu 11 lansări, urmată de Europa (4), Japonia (3) și Iran și Israel, câte o lansare.