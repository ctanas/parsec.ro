+++
title = "Buletin Cosmic nr. 82"
author = ["Claudiu"]
date = 2020-07-05
tags = ["spacex", "falcon9", "cz4B", "electron", "cz2d"]
draft = false
+++

## Lansări orbitale {#lansări-orbitale}

Marți, 30 iunie, o rachetă **Falcon 9** a lansat un nou satelit **GPS-III** (a treia generație), de pe rampa SLC-40 de la centrul spațial Cape Canaveral[^fn:1], lansare pentru care SpaceX a folosit o treaptă primară nouă (B1060). De această dată, spre deosebite de ultima lansare a unui satelit GPS, SpaceX a recuperat treapta primară pe o barjă (_Just Read the Instructions_), asta pentru că Forțele Aeriene au relaxat măsurile de siguranță, care în trecut cereau ca întreaga putere dezvoltată de Falcon 9 să fie folosită pentru lansare. GPS III SV03 (Columbus, NAVSTAR-79) este al doilea satelit GPS lansat de SpaceX și Falcon 9, după GPS-III SV01 (Vespucci) lansat în 2018. Satelitul a ajuns pe orbita corectă după 1 oră și 29 de minute de la lansare.

---

Vineri, 3 iulie, de la centrul spațial Taiyuan, o rachetă **Changzheng-4B/Y43** a lansat un nou satelit de observație **Gaofen** spre o orbită heliosincronă[^fn:2]. Pentru acest satelit s-a folosit o platformă nouă, denumită Agility, care poate capta imagini cu o rezoluție mai mică de 1 metru. Gaofen a fost însoțit și de un satelit de mici dimensiuni, Xibaipo, care urmează să fie folosit pentru teste privind transmisii de date și voce.

{{< figure src="/img/cz4bgaofen.jpg" caption="Imaginea 1: Racheta Changzheng-4B, urcând pe orbită satelitul Gaofen, de la centrul spațial Taiyuan (Sursa foto: [Xinhua](http://www.xinhuanet.com/english/2020-07/03/c%5F139186037.htm))" >}}

---

A 13-a lansare **Electron** s-a dovedit a fi una cu ghinion pentru compania RocketLab: a doua treaptă nu a funcționat corespunzător și sateliții de la bord au fost pierduți în Oceanul Pacific[^fn:3]. Lansarea a avut loc sâmbătă, 4 iulie și a fost lansarea Electron la cel mai scurt interval de timp după precedenta lansare. Din cei 7 sateliți de la bord, 6 erau destinați observațiilor asupra suprefeței Pământului (sateliți SuperDove ai companiei Planet Labs), motiv pentru care misiunea a fost botezată _Pics Or It Didn’t Happen_.

---

La doar trei zile distanță de la ultima lansare, China a reușit să urce pe orbită în 5 iulie satelitul Shiyan-6 folosind o rachetă Changzheng-2D de la centrul spațial Jiuquan[^fn:4]. Nu au fost oferite prea multe detalii despre satelit, dar se crede că acesta este înrudit cu familia de sateliți Yaogan, folosiți în scopuri militare.

[^fn:1]: <https://www.spacex.com/updates/gps3-mission-06-30-2020/>
[^fn:2]: <http://www.xinhuanet.com/english/2020-07/03/c%5F139186037.htm>
[^fn:3]: <https://www.rocketlabusa.com/news/updates/rocket-lab-mission-fails-to-reach-orbit/>
[^fn:4]: <http://www.xinhuanet.com/english/2020-07/05/c%5F139189082.htm>