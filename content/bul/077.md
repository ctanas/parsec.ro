+++
title = "Buletin Cosmic nr. 77"
author = ["Claudiu"]
date = 2020-05-27
tags = ["soyuz", "rocketone", "virginorbit", "spacex", "nasa", "dragon", "htv"]
draft = false
+++

## Lansări orbitale {#lansări-orbitale}

Vinerea trecută, la ora 10:31, de la cosmodromul Plesetsk, Rusia a lansat un nou satelit Tundra, folosind o rachetă **Soyuz-2.1b**. Satelitul **Tundra-4** a fost plasat pe o orbită Molniya și face parte din sistemul Edinaya Kosmicheskaya Sistema (EKS), destinat protejării Rusiei împotriva unei lansări nucleare cu rachete balistice intercontinentale.

A treia treaptă a rachetei Soyuz-2.1b, Fregat, a revenit prin atmosferă la scurt timp după lansare, deasupra Australiei, oferind un spectacol neașteptat celor de la sol.

---

Statele Unite marchează primul eșec al unei lansări orbitale din 2020, după ce racheta **LauncherOne**, lansată de pe avionul Boeing 747-400 “Cosmic Girl” (special pregătit pentru această misiune neobișnuită) al companiei **Virgin Orbit**, nu a avut o viață prea lungă după desprinderea de Cosmic Girl. La doar 9 secunde după desprindere, motorul rachetei s-a oprit brusc și aceasta a căzut în Oceanul Pacific. Din fericire, avionul s-a întors cu bine la sol, echipajul avionului fiind în afara oricărui pericol.

LauncherOne este o rachetă în două trepte, cu combustibil lichid, care teoretic poate urca 500 de kilograme la 230 km altitudine sau 300 de kilograme la 500 de kilometri altitudine (orbită heliosincronă), la un preț mai mic decât o face racheta Pegasus, și aceasta lansată fiind spre orbită de la bordul unui avion (12 milioane dolari vs. 40 milioane dolari).


## Alte evenimente {#alte-evenimente}

Din cauza condițiilor meteo nefavorabile, **SpaceX** a fost nevoită să amâne lansarea primei rachete **Falcon 9** cu astronauți la bord, programată pentru miercuri, 27 mai. **Bob Bekhen** și **Dough Hurley** au îmbrăcat costumele de astronauți și au urcat la bordul capsulei Dragon2, iar racheta a fost alimentată cu combustibil. Președintele american Donald Trump a survolat rampa de lansare cu avionul prezidențial și a aterizat ulterior pe pista destinată în trecut navetelor spațiale, sperând să poate urmări de la fața locului lansarea, dar din păcate vremea capricioasă a făcut ca lansarea să fie amânată. O nouă oportunitate este sâmbătă, la ora 22:22 ora României, când șansele pentru condiții meteo favorabile sunt de 70%.

{{< figure src="/img/crewdragondm1.jpg" caption="Figure 1: Capsula Dragon2 (sau Crew Dragon), așteptând o zi cu un cer mai senin, pe rampa de lansare LC-39A de la Kennedy Space Center. În drapta imaginii se poate observa brațul folosit pentru accesul echipajului la capsulă. _(Sursa foto: [SpaceX](https://twitter.com/SpaceX/status/1265269155181277184))_" >}}

---

Nava **HTV-9**, ultima din actuala generație a vehiculelor spatiale nipone, a fost capturată luni de brațul robotic al **Stației Spatiale Internaționale** și a fost conectat cu modulul Harmony, unde va rămâne până în luna iulie. HTV-9 a fost lansată miercuri, 20 mai, de o rachetă H-IIB de la centrul spațial Tanegashima din Japonia. HTV-X, noua navă cargo, care va fi lansată folosind viitoarea rachetă niponă H-IIIB, va debuta anul viitor, tot pentru transport de marfă spre Stația Spațială Internațională.