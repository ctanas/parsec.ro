+++
title = "Buletin Cosmic nr. 97"
author = ["Claudiu"]
date = 2020-11-18
tags = ["vega", "atlasv", "cz3b", "spacex", "uscv1", "eva"]
draft = false
+++

Au avut patru tentative de lansări orbitale în ultima săptămână, dar din păcate doar trei au reușit să urce sateliții pe orbită: racheta europeană Vega a suferit al doilea eșec din ultimele două lansări, după ce marți treapta superioară Avum a deviat de la traiectorie la puțin peste 8 minute după lansare. Compania Arianespace a declarat că acest lucru s-a întâmplat în urma cuplării greșite a cablurilor responsabile pentru ghidarea treptei superioare. La bord s-au aflat doi sateliți pentru observații terestre în valoare de 400 de milioane de dolari, care au fost astfel pierduți. După acest eșec, s-a ajuns în acest an la 9 lansări ratate, fiind din acest punct de vedere cel mai prost an după 1971. O rachetă Atlas V a lansat vinerea trecută [un satelit de spionaj (NROL-101)](https://www.ulalaunch.com/about/news-detail/2020/11/14/united-launch-alliance-successfully-launches-nrol-101-mission-in-support-of-national-security), pentru care a folosit în premieră 3 boostere auxiliare cu combustibil solid GEM-63 produse de compania Northrop Grumman, compania United Launch Alliance pregătindu-se astfel pentru tranziția spre noua rachetă Vulcan, iar joia trecută, din China, o rachetă Changzheng-3B a urcat pe orbită satelitul Tiantong-1.

Însă cea mai importantă lansare din ultimele zile a fost cea a companiei SpaceX, care a trimis patru astronauți la bordul Stației Spațiale Internaționale. A fost primul zbor operațional al capsulei Dragon, după testul reușit de la finalul lunii mai. Lansarea a fost amânată pentru seara de duminică spre luni, la ora 02:27 ora României, pentru că în urmă cu 24 de ore condițiile meteo nefavorabile nu permiteau recuperarea treptei primare Falcon 9 pe barja **Just Read the Instructions**. A doua zi însă lansarea a decurs fără probleme și Mike Hopkins, Victor Glover, Soichi Noguchi și Shannon Walker au ajuns cu bine, după 28 de ore, la bordul ISS, capsula andocând la portul Harmony. Cei patru vor rămâne pe orbită timp de aproximativ 6 luni. Această misiune a stabilit o premieră: a fost pentru prima dată când un vehicul orbital fără aripi lansează în spațiu un echipaj de 4 astronauți, capsulele precedente având un echipaj de maximum 3 persoane, indiferent de originea lor. Soichi Noguci intră într-un club select, după ce a ajuns pe orbită cu trei vehicule diferite: capsula Soyuz, naveta spațială și acum Dragon. Doar alte doi astronauți au mai reușit acest lucru: Wally Schirra (care a zburat la bordul capsulelor Mercury, Gemini și Apollo) și John Young (Gemini, Apollo și naveta spațială). Coincidență sau nu, în ziua lansării capsulei Dragon, [agenția spațială rusă a anunțat](https://tass.ru/kosmos/10007799) că a redus salariile cu 15-20% și a disponibilizat 100 de angajați.

{{< figure src="/img/uscv1.jpg" caption="Imaginea 1: Racheta Falcon 9 și capsula Dragon pe rampa LC-39A de la Centrul Spațial Kennedy din Florida, înainte de lansarea misiunii USCV-1." >}}

Miercuri, Sergei Ryzhikov și Sergei Kud-Sverchkov au efectuat miercuri o activitate extravehiculară pentru a pregăti Stația Spațială Internațională pentru sosirea noului modul rusesc Nauka, programat pentru a fi lansat în 2021. A fost prima activitatea extravehiculară în care astronauții au părăsit stația spațială prin sasul Poisk, pentru că modulul Pirs, folosit până acum, va fi retras din uz, urmând să fie înlocuit cu Nauka. A fost prima activitate extravehiculară executată din sectorul rusesc al ISS din acest an și a 232-a din istoria stației spațiale.

Trei rachete de calibru greu se pregătesc pentru lansare în perioada imediat următoare: Changzheng-5 în China (în 23 noiembrie), pentru o misiune spre Lună (cu o sondă care urmează să aducă pe Pământ roci și sol lunar), Angara-A5 din Rusia (programată pentru 28 noiembrie), la o distanță de 6 ani(!) de la zborul inaugural al acestei rachete și Delta IV Heavy, care urmează să lanseze până la sfârșitul acestei luni satelitul NROL-44 de la Cape Canaveral, după mai multe amânări.