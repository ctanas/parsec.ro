---
title: 'ISS'
draft: false
date: 2019-08-19
weight: 4
---

* Module

** Zarya (1998)

Primul element al ISS este un modul rusesc, destinat inițial pentru fosta stație MIR și construit după șablonul modulelor folosite de către vechea stație spațială sovietică. Lansat în 20 noiembrie 1998 de la Baikonur de către o rachetă Proton, a trebuit să aștepte două luni pe orbită până când a fost cuplat cu modulul american. În primele faze ale construcției stației spațiale, modulul Zarya (sau FGB, cum îi spun americanii), era autosuficient, fiind capabil să genereze energie electrică folosind cele două panouri solare atașate, asigura comunicațiile cu solul și era manevrabil, putându-și modifica parametrii orbitali. În prezent, o dată cu extinderea stației, Zarya este folosit pentru depozitarea de materiale și pentru propulsia necesară manevrelor ISS.

** Unity (1998)

Este primul din cele trei noduri ale stației și primul element care s-a cuplat cu Zarya în 1998. Sasul american Quest, poarta prin care astronauții pot ieși în spațiu, se află atașat de Unity. Când naveta spațială ajungea la ISS și nu transporta elemente majore ale stației, purta de obicei în cală un modul presurizat pentru transportul proviziilor spre ISS și al deșeurilor de pe ISS pe Pământ. Naveta se cupla de ISS prin portul PMA1 și cu brațul robotic muta modulul Leonardo din cală, cuplându-l cu modulul Unity pe durata misiunii, pentru ca echipajul să poată avea acces mai ușor la acesta. În 2011, ultima misiune a navetei Discovery (STS-133) a cuplat definitiv modulul Leondardo de nodul Unity, unde este în prezent folosit pentru depozitare.

[[/blog/i/unity.jpg]]


** Zvezda (2000)

Lansat în iulie 2000 la bordul unui propulsor Proton, Zvezda a fost primul modul rusesc destinat unui echipaj uman, dar nu a fost primul element al ISS lansat, el fiind ulterior conectat de ansamblul format deja din Zarya și Unity. Are o lungime de 13 metri și un diametru de 4.3 metri. Cele 32 de motoare de mică putere îi asigură orientarea în spațiu, iar 2 propulsoare pot asista restul modulelor implicate în manevrele orbitare ale ISS. Zvezda este cuplat direct cu Zarya, care este conectat cu Unity prin nodul PMA1, unde andoca de obicei naveta spațială când vizita stația.

** Destiny (2001)

Modul american, după cum îi spune și numele, construit de NASA în colaborare cu Boeing, a fost primul modul destinat aproape în totalitate cercetării. A ajuns în spațiu în 2001, fiind transportat de naveta Atlantis (STS-98). Conține spații dedicate în exclusivitatea diverselor experimente științifice care au loc la bordul stației plus o fereastră cu un diametru de 51 cm, care este aproape în permanență îndreptată spre Pământ, așa că splendidele poze efectuate de pe ISS asupra diverselor regiuni ale planetei noastre au fost făcute în acest modul. Experimentele din Unity sunt grupate, formând un fel de rafturi, sau platforme pentru experimente din aceiași gamă. Doar în Unity există 25 de asemenea rafturi. Spre exemplu, raftul HRF (Human Resarch Facility) include echipamente științifice pentru diverse experiențe medicale: teste pentru plămâni, instrumente cu ultrasunete pentru studiul inimii, computere sau alte echipamente medicale. MSG (Microgravity Science Glovebox) oferă un mediu contorlat pentru  diverse experimente de microgravitație, având filtre și un sistem de ventilație separat de restul stației și un post dotat cu mănuși pentru manipularea obiectelor din incinta cu atmosferă controlată.

Între Unity și Destiny se află o structură metalică compusă din opt grinzi de care sunt montate diverse experimente, pompe care recirculă amoniacul cu rol în răcirea interiorului stației și două brațe robotice: Canadarm 2, o variantă îmbunătățită a brațului robotic aflat în dotarea navetei spațiale și Dextre, un fel de mână robotizată, cu mai multe grade de libertate, care poate efectua astfel operațiuni mai complexe decât Canadarm 2.

** Harmony (2007)

Al doilea nod al stației și ultimul pe axa principală de simetrie este tot un modul american. ISS se termină cu portul PMA2 al nodului Harmony, nod care face legătura cu două module: Columbus la tribord și Kibo la babord și oferă porturi de andocare pentru capsula Dragon, lansată de SpaceX. A fost adus pe orbită de către naveta Discovery (STS-120) în 2007. PMA2 este folosit pentru andocarea vehiculelor ATV și HTV.

** Columbus (2008)

Contribuția europeană majoră la Stația Spațială Internațională, modulul Columbus, a ajuns în spațiu în 2008, în cala navetei Atlantis (STS-122) și este în prezent montat în stânga nodului 2 Harmony. Columbus, la fel ca Destiny, este dedicat cercetării științifice, fiind practic un laborator orbital, cu instalații pentru studii din domeniul științei materialelor, fizicii fluidelor, bioștiințe și diverse alte aplicații.

** Kibo (2008)

Laboratorul japonez Kibo a avut nevoie de trei lansări pentru a fi complet asamblat în dreapta modulului Unity: STS-123 (Endeavour), STS-124 (Discovery) și STS-127 (Endeavour), între martie 2008 și iulie 2009. Acesta nu conține doar un simplu modul, ci două, la care este atașată și o platformă unde se pot plasa experimente care să fie expuse vidului cosmic, cu ajutorul unui braț robotic.

** Tranquility (2010)

Nodul 3, denumit și Tranquility, este plasat în dreapta nodului 1 Unity și oferă acces la portul de andocare PMA3 dar și la un element spectaculos, Cupola, un modul construit de ESA ș lansat în 2010 cu naveta Endeavour (STS-130), împreună cu nodul din care face parte. Având 7 ferestre, acesta este folosit ca observator, oferind o priveliște nu doar extrem de plăcută ochiului, dar și vitală pentru diverse experimente științifice de la bord sau pentru manevre de mentenanță (printr-o mai bună vizibilitate asupra operațiunilor efectuate cu brațul robotic, andocări sau activități extravehiculare).

** Rassvet (2010)

Lansat în 2010 cu naveta Atlantis (STS-132), modulul rusesc de mici dimensiuni Rassvet este atașat de Zarya și oferă Stației Spațiale încă un port de andocare pentru navele vizitatoare, asta pe lângă un plus de spațiu interior, folosit pentru stocare.

* Vehicule vizitatoare

Stația Spațială Internațională a fost până în prezent vizitată de șase tipuri de vehicule 2 americane (din care unul comercial și unul guvernamental), 2 rusești și câte unul european și japonez. 

** Naveta spațială (inactivă)

Naveta spațială (doar Atlantis, Discovery și Endeavour, deoarece Columbia nu a avut un port adecvat pentru cuplarea cu ISS) a efectuat pricipalele misiuni pentru construcția stației, urcând pe orbită cele mai voluminoase și grele componente ale stației. Când nu transportau elemente pentru ISS, navetele spațiale aveau în cală un modul presurizat, construit de Agenția Spațială Italiană, pentru transportul diverselor echipamente și provizii spre și dinspre orbită. Au fost construite trei astfel de module, care s-au refolosit de mai multe ori: Raffaelo, Donatello și Leonardo, ultimul dintre ele fiind în prezent atașat stației pentru u plus de spațiu de stocare.

** Soyuz

Soyuz este în prezent singura variantă prin care echipajele pot ajunge pe ISS sau se pot întoarce de acolo acasă. Este folosită și pe post de barcă de salvare, fiind în permanență două astfel de capsule cuplate cu Stația Spațială și gata a fi folosite oricând de către echipaj dacă situația devine critică. De altfel, membrii echipajului folosesc destul de des aceste bărci de salvare atunci când un deșeu cosmic se apropie periculos de mult de ISS și există riscul, fie el și foarte mic, al unei coliziuni. Din fericire, până în prezent, nici o capsulă Soyuz nu a fost folosită pentru situații de urgență. Când capsula Orion va fi finalizată, aceasta va reprezenta o alternativă la sistemul de siguranță oferit în acest moment de Soyuz.

** Progress

Progress sunt capsule asemănătoare cu Soyuz, însă fără echipaj uman la bord, folosite periodic pentru transportul de alimente și alte provizii necesare echipajului. Odată conectate cu ISS, acestea pot contribui la propulsia stației. După decuplare, navele Progress se dezintegrează la reintrarea în atmosferă, fără a fi capabile să se întoarcă pe Pământ cu încărcătură utilă.

** ATV (inactiv)

ATV este un vehicul european care este lansat de către racheta Ariane V. Până în prezent au zburat doar trei astfel de vehicule, ATV-1 Jules Verne (2008), ATV-2 Johannes Kepler (2011), ATV-3 Edoardo Amaldi (2012) și se află în pregătire încă două, ATV-4 Albert Einstein (2013) și ATV-5 Georges Lemaître (2014). După această perioadă, ESA va renunța la construcția de noi vehicule ATV pentru a-și concentra resursele pe modulul de serviciu al capsulei Orion, pe care s-a angajat față de NASA că-l va construi, plecând de la structura vehiculelor ATV.

** HTV

HTV este replica agenției spațiale japoneze JAXA la ATV-ului european, lansat de către racheta H-II. Fără echipaj uman și fără să reziste unei reintrări prin atmosferă (la fel ca Progress sau ATV), HTV este încărcat cu reziduri și apoi dezintegrat de frecarea cu aerul, după ce a fost decuplat de ISS. Au existat trei astfel de vehicule (2009, 2011 și 2012) și încă două urmează să fie lansate în 2013 și 2014.

** Dragon

Dragon, construit și lansat de compania americană SpaceX la bordul rachetei proprii Falcon 9, este primul vehicul privat care a andocat la ISS și reprezintă, alături de Soyuz, singura opțiune prin care materiale și echipamente pot fi aduse de pe ISS pe Pământ. În viitor, SpaceX dorește să ofere posibilitatea de a transporta un echipaj de până la 7 astronauți, oferind astfel o alternativă pentru capsulele Soyuz, care dețin monopolul în prezent în ceea ce privește posibilitatea echipajelor de a ajunge pe ISS.

* Expediții


## Durată

20 decembrie 2018 - 15 martie 2019

## Vehicul
  - Sosire: Soyuz MS-11 (03.12.2018, Poisk) cu Kononenko, McClain, Saint-Jaques
  - Plecare: Soyuz MS-11 (25.06.2018, Poisk) cu Kononenko, McCalin, Saint-Jaques
- **Echipaj**
  - Oleg Kononenko (RSA)
  - Anne McClain (NASA)
  - David Saint-Jaques (CSA)

- **Durată**: 15 martie 2019 - 14 iunie 2019
- **Vehicule**:
  - Sosire: Soyuz MS-11 (03.12.2018, Poisk), Soyuz MS-12
  - Plecare: Soyuz MS-11
- **Echipaj**:
  - Oleg Kononenko (RSA)
  - David Saint-Jacques (CSA)
  - Anne McClain (NASA)
  - Alexei Ovchinin (RSA)
  - Nick Hague (NASA)
  - Christina Koch (NASA)



- **Durată**: 24 iunie 2019 - prezent
- **Vehicule**
  - Sosire: Soyuz MS-12, Soyuz MS-13
- **Echipaj**:
  - Alexei Ovchinin (RSA)
  - Nick Hague (NASA)
  - Christina Koch (NASA)
  - Alexandr Skvortsov (RSA)
  - Luca Parmitano (ESA)
  - Andrew Morgan (NASA)


