+++
title = "Stația Spațială Internațională"
author = ["Claudiu"]
draft = false
+++

Stația Spațială Internațională (ISS -- _International Space Station_) este unul dintre cele mai de succes proiecte ale umanității, fiind un efort comun al cinci agenții spațiale: NASA (SUA), Roscosmos (Rusia), JAXA (Japonia), ESA (Europa) și Canada (CSA). Asamblarea ei pe orbită a început în 1998, odată cu lansarea primului modul, Zarya, și a fost formal încheiată în 2011 (deși unele module rusești urmează să fie lansate în perioada următoare: Nauka, Prichal, NEM-1 și NEM-2). Costurile construcției și menținerii sale pe orbită se ridică la aproximativ 150 miliarde de dolari.

ISS se află pe orbită terestră joasă (aproximativ 400 km altitudine, înclinație orbitală 51.64°) iar la bordul său se află de obicei 6 astronauți, câte trei dintre ei rotindu-se la fiecare 6 luni. Stația Spațială Internațională este locuită permanent din 2 noiembrie 2000. Astronauții au la dispoziție 930 m<sup>3</sup> spațiu interior și orbitează Pământul de 15 ori pe zi (înconjoară planeta fiecare 92 de minute).

Construcția ISS a însemnat asamblare pe orbită a [modulelor componente](<https://www.parsec.ro/iss/module>). Centrul Spațial Jonhson a realizat un scurt [clip video](<https://www.youtube.com/watch?v=yRqUPjl3tTQ>) în care este prezentat acest proces. Două clipuri video, în care este prezentat câte un tur al ISS, pot ajuta la înțelegerea structurii interne a stației, clipuri realizate de [Sunita Williams](<https://www.youtube.com/watch?v=doN4t5NKW-k>) (durată 25:04) și [Steve Swanson](<https://www.youtube.com/watch?v=QvTmdIhYnes>) (ceva mai lung, cu o durată de 50:31). Dacă aveți la dispoziție mai mult de o oră, atunci trebuie să vedeți și clipul realizat de [Drew Morgan și Luca Parmitano](https://www.youtube.com/watch?v=Snn1k%5FqEx20) în 2020.


## Câți astronauți sunt acum pe orbită? {#câți-astronauți-sunt-acum-pe-orbită}

În prezent sunt 7 astronauți la bordul Stației Spațiale Internaționale, parte a Expdiției 64:

| Nume                 | Agn  | Sosire              | Data       | Plecare             | Data       |
|----------------------|------|---------------------|------------|---------------------|------------|
| Sergei Ryzhikov      | RSA  | Soyuz MS-17         | 14.10.2020 | Soyuz MS-17         | xx.04.2021 |
| Sergei Kud-Sverchkov | RSA  | Soyuz MS-17         | 14.10.2020 | Soyuz MS-17         | xx.04.2021 |
| Kathleen Rubins      | NASA | Soyuz MS-17         | 14.10.2020 | Soyuz MS-17         | xx.04.2021 |
| Mike Hopkins         | NASA | Dragon "Resilience" | 17.11.2020 | Dragon "Resilience" | xx.05.2021 |
| Victor Glover        | NASA | Dragon "Resilience" | 17.11.2020 | Dragon "Resilience" | xx.05.2021 |
| Soichi Noguchi       | JAXA | Dragon "Resilience" | 17.11.2020 | Dragon "Resilience" | xx.05.2021 |
| Shannon Walker       | NASA | Dragon "Resilience" | 17.11.2020 | Dragon "Resilience" | xx.05.2021 |
| Oleg Novitsky        | RSA  | Soyuz MS-18         | 09.04.2021 | Soyuz MS-18         | 13.10.2021 |
| Piotr Dubrov         | RSA  | Soyuz MS-18         | 09.04.2021 | Soyuz MS-19         | 28.03.2022 |
| Mark T. Vande Hei    | NASA | Soyuz MS-18         | 09.04.2021 | Soyuz MS-19         | 28.03.2022 |


## Câte vehicule sunt în prezent andocate la ISS? {#câte-vehicule-sunt-în-prezent-andocate-la-iss}

| Vehicul             | Lansare    | Rachetă      | Port        | Sosire     | Plecare    | Recuperare |
|---------------------|------------|--------------|-------------|------------|------------|------------|
| Progress MS-14      | 25.04.2020 | Soyuz-2.1a   | Zvezda      | 25.04.2020 | 30.04.2021 | NU         |
| Progress MS-16      | 15.02.2021 | Soyuz-2.1    | Pirs        | 17.02.2021 | xx.07.2021 | NU         |
| Soyuz MS-17         | 14.10.2020 | Soyuz-2.1a   | Rassvet     | 14.10.2020 | 17.04.2021 | DA         |
| Dragon "Resilience" | 16.11.2020 | Falcon 9     | Harmony/IDA | 17.11.2020 | 28.04.2021 | DA         |
| Cygnus NG-15        | 20.02.2021 | Antares-230+ | Unity       | 22.02.2021 | xx.05.2021 | NU         |
| Soyuz MS-18         | 09.04.2021 | Soyuz-2.1a   | Rassvet     | 09.04.2021 | 13.10.2021 | DA         |


## Câți astronauți sunt de obicei la bordul ISS? {#câți-astronauți-sunt-de-obicei-la-bordul-iss}

În prezent un echipaj complet este format din 6 astronauți. De două ori, numărul de astronauți a ajuns la 13, pe vremea când naveta spațială era folosită și la rotația echipajului (STS-127 și STS-131).


## Poate fi văzută ISS cu ochiul liber? {#poate-fi-văzută-iss-cu-ochiul-liber}

Da! Datorită panourilor solare de mari dimensiuni, ISS poate fi văzută cu ușurință pe boltă, când trece deasupra noastră. Ea poate fi cel mai strălucitor obiect de pe cer, după Soare și Lună. Există mai multe aplicații pentru orice smartphone care pot indica poziția ISS în timp real, dar și oportunitățile de observare deasupra unei anumite locații. Sau puteți intra pe site-ul [Heavens Above](https://www.heavens-above.com), setați locația, după care găsiți mai multe detalii cu privire la minutul și ora la care are loc următoarea trecere (magnitudinea aparentă mai mică înseamnă că ISS se va vedea mai clar pe cer, de exemplu o observație cu magnitudinea aparentă de -3.9 este de preferat unei observații cu magnitudinea aparentă de 1.4).